<meta charset="utf-8"/>
<h3>பிழைத்துப்போக ஒரு வழியினைச் சொல்லி அருள்வாயாக!</h3>
<p><span style="color: #000066;"><strong>திருமுறைக் கதைகள்</strong></span><br /><br />ஒரு செல்வந்தன் தன் செல்வத்தைக் கொண்டு ஒரு வீடு&nbsp; கட்டிக் கொண்டான். அது பல வசதிகளைக் கொண்டு, யாவரும் வியந்து&nbsp; பாராட்டும்படி விளங்கியது.&nbsp; ஒரு நல்ல நாளில் வீடுகுடியேறி வாழத் தொடங்கினார். அவர் நல்ல ஆபரணங்களையும், உடையையும் தரித்து, தன் வீட்டுப் பெருமைகளைப் பேசிக்கொண்டு,&nbsp; நாட்களைக் கடத்தி வந்தார். அவருடைய உடலும் மிக கம்பீரமாகி, யாவரையும் கவர்ந்தது .<br />&nbsp;&nbsp; &nbsp;<br />வருடங்கள் உருண்டோட, அவர் உடல் மெலிந்து ,தலைமுடி வெகுவாக நரைத்து, நோயும் பீடித்தது. வைத்தியர் வந்து பார்க்கும்படியாயிற்று. மருத்துவரின்&nbsp; முயற்சிகளையும் மீறி நோய் அதிகரிக்க, செல்வந்தரின் உயிரும் பிரிந்தது. சிங்காரமான வாயிலுடன் அழகான வீட்டைக்கட்டினாலும், அதில் பல வருடங்கள்&nbsp; அவரால் வசிக்க முடியவில்லை!&nbsp;<br /><br />அவர் போனாலும் , ஊர் மக்கள் யாவரும் அவரது சரித்திரத்தைச் சொல்லிக்கொண்டிருந்தனர். &lsquo;அவர் வாழ்ந்த காலத்தில் யாவரும் கண்ணாரக் காணும்படியாக&nbsp; நடந்தார், உடுத்தார், நரைத்தார்&hellip;&rsquo; இப்பொழுது அந்தச் செல்வந்தர், பிறர் சொற்களில் வாழ்கிறார்! பழைய நிகழ்ச்சிகள், வெறும் நினைவில் மட்டும் தங்கி, இறந்த&nbsp; காலத்துச் செய்திகளாகி, இப்பொழுது வெறும் சொற்களாக மாறிவிட்டன.&nbsp;<br /><br />சரி, அந்தச் சொற்களாவது நிலைத்து நிற்கிறதா? அதுவும் இல்லை. அவர் இறந்த சில நாட்களுக்கு அவரைப் பற்றிச் சிலர்&nbsp; சொல்லிக் கொண்டிருந்தார்கள்:&nbsp; &ldquo;அடடா! எவ்வளவு&nbsp; உயர்ந்த மாளிகை கட்டினார். அந்த அலங்காரமான வாசலைத்தான் எத்தனை ஆசையோடு அமைத்தார்! அதற்கு எத்தனை பணம்&nbsp; செலவழிந்ததோ! இப்பொழுது அநுபவிக்க அவர் இல்லையே!&rdquo;&nbsp;<br /><br />மேலும் சிலகாலம் கழிந்தது. அவருடைய நினைப்பும் மக்கள் மனத்திலிருந்து&nbsp; சிறிது சிறிதாக மறைந்து, அவரைப் பற்றிப் பேசுவதும் அறவே நின்றுவிட்டது.&nbsp; அடுத்ததாக&nbsp; இறந்த&nbsp; இன்னொருவரைப் பற்றிப் பேச ஆரம்பித்து விட்டனர். இப்படி அவர் கழிய, அவரைப் பற்றிய செய்திகள் வெற்றுச் சொல்லாய்க் கழிகின்றன.&nbsp; உலக மக்கள் எல்லோருடைய வாழ்விலும் இதே நிலைதான், இதுதான் வாழ்க்கை! சுந்தர மூர்த்தி நாயனார் இதையே ஒரு பாட்டில் சொல்கிறார்:<br /><br /><span style="color: #990033;"><strong>&ldquo;நல்வாயில்செய் தார்நடந் தார்உடுத்தார்<br />நரைத்தார்இறந் தார்என்று நானிலத்தில்<br />சொல்லாய்க்கழி கின்றது&hellip;&rdquo;</strong></span><br /><br />&ldquo;இதனை நான் அறிந்தேன்&nbsp; உலக வாழ்க்கைச் செய்திகளெல்லாம் இறந்த காலத்தில் சொல்லும்படியாக அமைகின்றனவே தவிர, எதுவும் நிலையாகச் சொல்லும்படி&nbsp; இருப்பதில்லை. இறந்த காலத்தில் சொல்லப்படுவதும் நிற்கிறதா என்றால் அதுவும் கழிந்துவிடுகிறது.&rsquo;&rsquo; சுந்தர மூர்த்தி நாயனார் யோசனை செய்கிறார்:&nbsp;<br /><br />&ldquo;உலக வாழ்வின் நிலையாமையை தெரிந்து கொண்டபோது , நிலைத்த விலாசத்தோடு நிலையாக வாழ்கிறவன் யார் என்று ஒவ்வொருவரும் அறிந்து கொள்ள&nbsp; வேண்டும். சிலகாலம் ஓரிடத்தில் வாழ்ந்து மறைகிறவர்கள் மக்கள். அவர்கள் மலத்தோடு சம்பந்தம் உடையவர்களாதலின் மீண்டும் பிறக்கிறார்கள், இறக்கிறார்கள்.&nbsp; அப்படியின்றி நீடு உறையும் நின்மலம் ஒருவன் இருக்கின்றான். அந்த நின்மலனை யாவரும் அறிந்துகொள்ளும் பொருட்டு அவனுக்குப் பல அடையாளங்கள்&nbsp; இருக்கின்றன. அவன் தன் தலையிலே அறிவுக்கு அடையாளமான வெண் மதியைச் சூடியிருக்கிறான்.&nbsp;<br /><br />அதனால் அவன் எப்போதும் ஞானம் நிறைந்தவன் என்பது விளங்குகிறது. அந்த மதி, உலகத்து மதிபோல் குறைவதும், வளர்வதும் இன்றி அப்படியே&nbsp; இளம்பிறையாக இருக்கிறது. அவன் பல வீடுகளில், முகவரிகளில் நெடுங்காலமாக வாழ்கின்றான். கைலாசம் மட்டுமன்று, மதுரை, சிதம்பரம் போன்று பல&nbsp; முகவரிகளில் மாத்திரமும் அன்று, அவன் பல்லாயிரக்கணக்கான இடங்களில் ஒரே சமயத்தில் உறைகின்றான்.&nbsp; இருந்தாலும் நான் நெல்வாயில்&nbsp; அரத்துறை&nbsp; என்ற இறைவன் மாளிகைக்குச் செல்லப் போகிறேன்.&rsquo;&rsquo;<br /><br />அதன்படி நெல்வாயில் அரத்துறை என்ற இறைவன் திருமாளிகைக்கு வந்து சேர்ந்தார்&nbsp; சுந்தரர். &lsquo;நெல்வாயில் அறத்துறையில் நீடு உறைகின்ற நிலா வெண்மதி&nbsp; சூடிய நின் மலன் ஒருவன்&rsquo; இருக்கின்றான் என்பதையும் நன்கு அறிந்தார். அந்த முகவரியை சுந்தரர் தெரிந்துகொண்டாயிற்று. இப்போது அந்த இடம் எத்தகையது&nbsp; என்று பார்க்க விரும்பினார். &ldquo;ஆஹா! எவ்வளவு அழகான இடம்! நெல்வாயில் தலத்தில் இருக்கும் அரத்துறை எனும் கோயிலைக் கண்டேன்.&nbsp;<br /><br />&lsquo;ஊருக்கு அழகு சேர்க்கும் வெள்ளாறும் ஓடுகிறதே! எத்தனை இயற்கையாக அந்த வெள்ளாற்றின் கரையின் மேல் நெல் வாயில் அரத்துறை அமைந்திருக்கிறது!&nbsp; இந்த வெள்ளாறு இங்கேயே மறைந்துவிடவில்லையே! அது மலையிலே பிறந்து, இடையிலே பல காடுகளையெல்லாம் கடந்து,&nbsp; நெல்வாயிலைத் தாண்டிச்&nbsp; செல்கின்றதே!&rsquo;&rsquo; என்று வியந்து மகிழ்கிறார். ஆற்றில் கை வைத்தவுடன் ஏதோ ஒன்று கையில் அகப்படுகிறது சுந்தரருக்கு.&nbsp;<br /><br />&ldquo;ஓஹோ! இந்த ஆறு மலையிலிருந்து வருகிறது என்பதற்கு அடையாளமாக மலையிலே வளர்கின்ற பல பொருட்களை அடித்து வருகின்றதோ! பல மணிகள்,&nbsp; வைரங்கள் நிறைந்திருந்தாலும், கல்லுக்கு இடையிலே வளர்ந்திருக்கின்ற அகிலையும் அரித்துக் கொண்டு நிலா என்கிற இந்த வெள்ளாறு பாய்வது மனதிற்கு&nbsp;&nbsp; மணம் தருகின்றதே!&rsquo;&rsquo; ஆற்றில் வரும் பொருட்களைப் பார்த்து அசந்து விட்டார் சுந்தரமூர்த்தி நாயனார்.&nbsp;<br /><br />&lsquo;கல்வாய் அகிலும் கதிர் மாமணியும் கலந்து உந்தி&rsquo; அத்தகைய நிலாவின் கரையின் மேல், நெல்வாயில் அரர்த்துறையிலே நெடுங்காலமாக உறைகின்ற&nbsp; நின்மலனாகிய நிலா வெண் மதி சூடியைப் பார்த்துச் சுந்தரர் பேசுகிறார்.பிறை சூடியைப் பார்த்துப் பேசுவதிலே எப்பொழுதும் விருப்பம் உள்ளவர்தானே!&nbsp; உடனே&nbsp; அவனிடம் ஒரு விண்ணப்பம் செய்து கொள்கிறார்:<br /><br />&ldquo; உலகத்தில்&nbsp; வீணே&nbsp; யார் யாரையோ போய் கண்டேன். அவர்களுடைய செய்தியைக் கேட்டேன். அவர்களெல்லாம் வாழ்ந்தார்கள், மறைந்தார்கள் என்றுதான்&nbsp; கேட்கிறேனே தவிர, வாழ்ந்து நிலையாக உறைகிறார்கள் என்று கேட்டதில்லை. நிலையாக உறையும் நின்மலன் நீ&nbsp; என்று நான் பூரணமாக அறிந்தேன். இதோ&nbsp; உன்னிடம் இப்பொழுது நான் வந்துவிட்டேன். உன்பால் ஒரு சிறிய விண்ணப்பம் செய்துகொள்ளப் போகிறேன்.&nbsp;<br /><br />அடியேன் உன்னைத் தொடர்ந்தேன். நான் மற்றவர்களைப் போல வாழ்ந்து இறந்துபடாதவாறு உய்வதற்குரிய வழியை நீ சொல்ல வேண்டும்.&rsquo;&rsquo; இறைவன்&nbsp; ஒருவன்தான் நிலையாக இருப்பவன் என்பது முதலில் அவ்வளவு சிறப்பாகத் தெரியாது. உலகத்தில் வாழும் மக்களின் வாழ்க்கை நிலையில்லாதது என்பது&nbsp; முதலிலேயே தெரியும் .அதன் பிறகே இறைவனைத் தொடரும் முயற்சி எழும். அவனைத் தொடர்ந்து உய்ய வேண்டும்&nbsp; என்ற ஆர்வமும் உண்டாகும்.<br /><span style="color: #990033;"><strong><br />&lsquo;கல்வாய்அகி லுங்கதிர் மாமணியுங்<br />கலந்துந்தி வருந்நி வவின்கரைமேல்<br />நெல்வாயி லரத்துறை நீடுறையுந்<br />நிலவெண்மதி சூடிய நின்மலனே<br />நல்வாயில்செய் தார்நடந் தார்உடுத்தார்<br />நரைத்தார்இறந் தார்என்று நானிலத்தில்<br />சொல்லாய்க்கழி கின்ற தறிந்தடியேன்<br />தொடர்ந்தேன்உய்யப் போவதொர்&nbsp;<br />சூழல்சொல்லே&rsquo;</strong></span><br /><br />(திருநெல்வாயில் என்பது நடுநாட்டில் உள்ள தலம்) பொருள்: மலையிடத்துள்ள அகில்களையும், ஒளியையுடைய மாணிக்கங்களையும் ஒன்று கூட்டித்&nbsp; தள்ளிக்கொண்டு வருகின்ற நிவாநதியின் கரைமேல் உள்ள திருநெல்வாயில் அரத்துறையின் கண் என்றும் எழுந்தருளியிருக்கும், நிலவினை யுடைய வெள்ளிய&nbsp; பிறையைச் சூடிய மாசற்றவனே, உலகியலில் நின்றோர் அனைவரும், ` நல்ல துணையாகிய இல்லாளை மணந்தார், இல்லற நெறியிலே ஒழுகினார், நன்றாக&nbsp; உண்டார், உடுத்தார், மூப்படைந்தார், இறந்தார்&rsquo; என்று உலகத்தில் சொல்லப்படும் சொல்லை உடையவராய் நீங்குவதன்றி நில்லாமையை அறிந்து உன்னை&nbsp; அடைந்தேன்;&nbsp;<br /><br />ஆதலின், அடியேன் அச்சொல்லிலிருந்து பிழைத்துப் போவதற்குரிய ஒரு வழியினைச் சொல்லியருள். இது ஏழாம் திருமுறையில் மூன்றாம் திருப்பதிகமான&nbsp; திருநெல்வாயில் அகத்துறையில் உள்ள முதற்பாடல். (குறிப்பு: நானிலம் - உலகம் நிலத்தைக் குறிஞ்சி, முல்லை, மருதம், நெய்தல் என நான்கு வகையாகப்&nbsp; பிரித்துச் சொல்வது தமிழ் மரபு. பாலை என்ற ஒன்று இருந்தாலும் அது இயற்கையான நிலப்பகுதியன்று. சில காலத்தில் சில இடங்களில் பாலைத் தன்மை&nbsp; உண்டாகும்.)&nbsp;</p>