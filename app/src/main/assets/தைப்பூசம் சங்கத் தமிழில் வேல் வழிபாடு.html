<meta charset="utf-8"/>
<h2 style="text-align: center;">தைப்பூசம்: சங்கத் தமிழில் வேல் வழிபாடு</h2>
<p>தைப்பூசம்-ன்னா என்ன?&nbsp;<br />பழனிப் பாதயாத்திரை, மலை முழுதும் பாய்ந்தோடும் காவடி ஆறு!<br />வடலூரிலே வள்ளலார் சோதி தரிசனம்,&nbsp;<br />திருவரங்கத்திலே தமிழ்த் திருநாளாம் தைத்திருநாள்!! ...இப்படி பல விழாக்கள்!</p>
<p><u>என்னவன் முருகனுக்கும் தைப்பூசத்துக்கும் என்ன தொடர்பு?</u></p>
<p>* முருகன் தோன்றிய நாள் = வைகாசி விசாகம்&nbsp;<br />* அறுவரும் ஒருவர் ஆன நாள் = கார்த்திகையில் கார்த்திகை&nbsp;<br />* அன்னையிடம் வேல் வாங்கிய நாள் = தைப்பூசம்&nbsp;<br />* அசுரரை அழித்தாட்கொண்ட நாள் = ஐப்பசியில் சஷ்டி&nbsp;<br />* வள்ளியைத் திருமணம் புரிந்த நாள் = பங்குனி உத்திரம்</p>
<p>இப்படி...&nbsp;<u><strong>அன்னையிடம் வேல் வாங்கி, &nbsp;முதன் முதலாக,&nbsp; திருக்கையில் வேல் ஏந்திய நாளே = தைப்பூசம்!</strong></u></p>
<p>இந்த வேல் வாங்கிய நாளிலே, "வேல்" என்றால் என்ன?-ன்னு கொஞ்சம் பார்ப்போமா?&nbsp;<u><br />வேல் என்பது தமிழ்த் தொன்மத்தின் தனித்த அடையாளம்!!<br /></u>வேல், சங்கத் தமிழில் எப்படியெல்லாம் வலம் வருகிறது-ன்னு இந்த ஆய்வுக் கட்டுரையில் சிறிது காண்போம்!</p>
<ol>
<li>
<p><u><strong>வேல் - பெயர்க்காரணம்:</strong></u>&nbsp;<br /><br />வேலுக்கு அப்படி என்ன சிறப்பு-ன்னு கேக்குறீங்களா?&nbsp;<strong><br />வெல் = வேல்!</strong>&nbsp;<br />'வெல்' என்ற வினைச்சொல்லே நீண்டு 'வேல்' என்ற பெயர்ச்சொல் ஆகிறது!&nbsp;<br />ஆகவே, வேல் = வெற்றி!</p>
</li>
<li>
<p><strong><u>வேல் - தமிழ்த் தொன்மம்:</u></strong>&nbsp;<br /><br />ஆயிரம் ஆயுதங்கள் இருப்பினும், தமிழ் மன்னர்களின் தனித்த பெருமிதம் = வேல்!<br />ஆண்டாளே,&nbsp;<em>வென்று பகை கெடுக்கும் நின் கையில் "வேல்" போற்றி</em>-ன்னு தான் மாயோனாகிய கண்ணனைப் பாடுறா!&nbsp;<br />வேலும் சங்கும் சங்கத் தமிழ் மரபு!&nbsp;திருமங்கை ஆழ்வார் கையில் இப்பவும் வேல் உண்டு!</p>
<p>சங்க காலத் தமிழ் மண்ணில், வேல் வழிபாடே மிகுந்து இருந்தது!&nbsp;<br />பின்னாளில் தான் ஆறு முகங்களும், பன்னிரு கரங்களும்! ஆகமம், அது இது-ன்னு நுழைத்த பின்பே, ஒரு சாராரின் தலையீட்டால், மற்ற வழிபாடுகள் மெல்ல மெல்லப் புகுந்தன!</p>
<p>சிலப்பதிகாரத்தில், வேலுக்கு எனத் தனிக் கோட்டமே இருக்கும்!&nbsp;<br />இந்த வேல் வழிபாடு நாளடைவில் நின்று விட்டது! வேல் வழிபாடு-ன்னா நாகரிகம் இல்லாதவர்கள் கும்புடுவது, விக்ரஹாதி மந்திர வழிபாடே நாகரிகம் என்று ஆகி விட்டது:(</p>
<p>பல தொன்மையான கோயில்களில் முருகன் சிலையே இருக்காது! வெறும் வேல் வழிபாடு தான்!</p>
<ul>
<li><a href="http://murugan.org/temples/palamuthircolai.htm">பழமுதிர்சோலை</a>, திருச்செங்கோடு,</li>
<li>ஈழத்தில்&nbsp;<a href="http://www.sannithy.com/">செல்வர் சந்நிதி</a>,</li>
<li>மலேசியாவில்&nbsp;<a href="http://murugan.org/temples/batu_caves.htm">பத்துமலை</a>,</li>
<li>பல கிராம ஆலயங்கள் எல்லாம் வேல் வழிபாடு தான்!&nbsp;</li>
</ul>
</li>
</ol>
<p><strong>&nbsp; &nbsp; &nbsp; &nbsp;<u> 3. வேலின் அமைப்பு:</u></strong>&nbsp;<br /><br />வேல் எப்படி இருக்கும்?&nbsp;<br />அட, இதைச் சொல்லணுமா என்ன? வேலைப் பார்க்காத தமிழரும் உளரோ?&nbsp;<br />ஆனா, வேலின் அமைப்பு பற்றி இலக்கியங்கள் என்ன சொல்கின்றன?</p>
<p>பொதுவாக, வேல், எஃகினால் செய்யப்படும் போர்க் கருவி!&nbsp;<br />எஃகு ஒரு கலப்பு உலோகம்!&nbsp;இரும்பு + கரிமம் குறிப்பிட்ட அளவில் கலந்து, உலைக்களத்தில் வடிக்கப்படும் கருவி!</p>
<p>மன்னர்களின் வேல் எஃகு என்றால், சில வேடர்களின் வேல் கல்லால் செய்யப்பட்டு, நெடுமரத்தில் பொருத்தப்பட்டும் இருக்கும்!&nbsp;<br />ஆயர்களும், ஆநிரைகளைக் காக்க, வெட்சி/கரந்தைப் பூச்சூடி, கையில் வேல் வைத்து இருப்பார்கள்!&nbsp;<br />- "<em>கூர்வேல் கொடுந்தொழிலன் நந்தகோபன் குமரன்"</em>-ன்னு ஆண்டாள் பாடுவதையும் நோக்கவும்!</p>
<p>ஆலயத்தில் அழகுக்காகச் சார்த்தப்படும் தங்க வேல், வெள்ளி வேல், திருச்செந்தூர் வைரவேல் - இதெல்லாம் போர்க் கருவி அமைப்பில் வாரா!&nbsp;<u><br />தமிழ்த் திருமகனாம், முருகன் திருக்கை வேல் = எஃகு வேலே!</u></p>
<p><strong>&nbsp; &nbsp; &nbsp; &nbsp;<u> 4. வேலின் தோற்றம்!</u></strong></p>
<p>* வேலின் முகம் =&nbsp;சுடர் இலை போல இருக்காம்!&nbsp;<br />* வேலின் மெய் = நீண்ட நெடு வேலாம்!&nbsp;<em><br />சூர் மருங்கு அறுத்த சுடர் இலை நெடு வேல்;</em>&nbsp;<em><br />சினம்மிகு முருகன் தண் பரங் குன்றத்து</em>&nbsp;<em><br />அந்துவன் பாடிய சந்து கதெழு நெடுவரை -&nbsp;</em>(அகநானூறு 59 - மருதன் இளநாகனார்)</p>
<p>* வேலின் தண்டு இலகுவாகவும், தண்டின் உட்புறம் உள்ளீடற்று (hollow) ஆக இருக்கும்!&nbsp;<br />* வேலின் முகமோ, &nbsp;பளு+ கூர்மை உடையதாக இருக்கும்!</p>
<p>வேல் எறிந்தால், திரும்பித் தானாக வராது! அதெல்லாம் சினிமாவில் தான்! ஆழி (எ) சக்கரம், திரும்பி வரும், ஆஸ்திரேலிய பழங்குடி இனத்தவரான Aborigines பயன்படுத்திய Boomerang போலே! சங்கத் தமிழில், முல்லை நிலக் காட்டுக் குடிகளின் ஆழி பற்றி இன்னொரு நாள் பார்ப்போம்!</p>
<p><strong>&nbsp; &nbsp; &nbsp; &nbsp;<u>5. வேலும் ஈட்டியும் ஒன்றா??</u></strong></p>
<p>வேலும் ஈட்டியும் வேறு வேறு ஆயுதங்கள்!&nbsp;<br />* வேலின் முகம் = அகன்று விரிந்து இருக்கும்! ஈட்டியின் முகம் அகலாது குறுகி இருக்கும்!&nbsp;<br />* வேலின் கீழ் நுனி = வட்டமாக முடியும்! ஈட்டியோ நேர்க்கோட்டில் முடியும்!</p>
<p>வேல் = பெருமை மிக்கது! மன்னர்களும், படைத் தலைவர்களுமே பெரும்பாலும் ஏந்துவார்கள்!&nbsp;<br />ஈட்டி = அனைத்து போர் வீரர்களிடமும் உண்டு!</p>
<p>வேல் எறிவதும், சிறந்த பகைவர்களை நோக்கியே! எல்லார் மேலேயும் வேல் எறிந்து விடுவதில்லை!&nbsp;</p>
<p><em>கான முயல் எய்த அம்பினில் - யானை</em>&nbsp;</p>
<p><em>பிழைத்த வேல் ஏந்தல் இனிது&nbsp;</em>என்ற குறளே இதற்குச் சான்று! முயலுக்கு அம்பு, யானைக்கு வேல்!</p>
<p><strong>&nbsp; &nbsp; &nbsp;<u> 6. வேலின் சிறப்புப் பெயர்கள்:</u></strong></p>
<p>கூர் வேல், நெடு வேல், சுடர் வேல், வீர வேல், வெற்றி வேல்...ன்னு வேலுக்குத் தான் எத்தனை எத்தனை அடைமொழிகள்!</p>
<p><em>வீர வேல், தாரை வேல், விண்ணோர் சிறை மீட்ட</em>&nbsp;</p>
<p><em>தீர வேல், செவ்வேள் திருக் கை வேல், - வாரி</em>&nbsp;</p>
<p><em>குளித்த வேல், கொற்ற வேல், சூர் மார்பும் குன்றும்</em>&nbsp;</p>
<p><em>துளைத்த வேல் உண்டே துணை</em></p>
<p><em>-&nbsp;</em>இது திருமுருகாற்றுப்படையை ஒட்டி எழுந்த பின்னாளைய வெண்பா!&nbsp;</p>
<p><strong><u>வேல் வழிபாடு:</u></strong></p>
<p>சங்க காலத்தில் வேல் வழிபாடு எப்படி இருந்தது?&nbsp;<strong><br />வேலன் வெறியாட்டு</strong>, வெறி அயர்தல்-ன்னு சொல்லுவாய்ங்க!<br />இதில்...."வேல்" ஒரு முக்கியமான பூசைப் பொருள்!</p>
<p><em>வெண்மணல் பரப்பி, செந்நெல் தூவி,</em>&nbsp;<em><br />பந்தல் இட்டு, பூ பல பெய்து</em>&nbsp;<em><br />பசுந்தழை, காந்தள், பூக்குலை கட்டி</em>&nbsp;-ன்னு அலங்கரித்து (அணி செய்து), வேலை மையமாக நட்டு வழிபடுதல் வழக்கம்!</p>
<div><em>பொய்யா மரபின் ஊர்முது வேலன்&nbsp;<br />கழங்கு மெய்ப் படுத்துக் கன்னம் தூக்கி&nbsp;<br />முருகு என மொழியும் ஆயின்&nbsp;<br />கெழுதகை கொல்? இவள் அணங்கி யோற்கே -<span class="style4">&nbsp;(ஐங்குறுநூறு, கபிலர்)</span><br />&nbsp;</em></div>
<p>* அதாச்சும் தலைவியின் காதல் நோய் இன்னதென்று அறியாத தாய்,&nbsp;<br />தலைவியின் மேல் ஏதோ பித்து/சூர் இறங்கி விட்டதாக நினைத்து,&nbsp;<br />அதைப் போக்க முருகனுக்கு எடுக்கும் பூசை! இதை ஒரு ஆண் (வேலன்) நிகழ்த்துவான்!</p>
<p>* (அல்லது) தலைவியே, தன் காதலனைச் சேர முடியாது,&nbsp;<br />அவன் ஒதுக்கியதால் அவனையே எண்ணியெண்ணி அன்பு மிகுந்து போய்,&nbsp;<br />முருகனை முன்னிட்டு ஆடிய வெறிக் கூத்து!</p>
<p>இதை ஆண்கள்-பெண்கள், இருவருமே வேல் பிடித்து ஆடின செய்திகள், சங்கத் தமிழில் உள்ளன!&nbsp;<br />* ஆண் ஆடும் போது = பூசை/குறி! கிடா வெட்டிப் பலி குடுத்து, அதன் குருதியை, அரிசியொடு கலந்து தூவுதல்&nbsp;<br />* பேதுற்ற பெண் ஆடும் போது = காதல் வலி! வெறியில் முருகனையே திட்டிப் பூக்களைத் தூவுவாள்!</p>
<p>தொல்காப்பியரும் இதற்கு ஒரு துறை ஒதுக்கி உள்ளார்!&nbsp;<br />முருகனுக்கு உரிய காந்தள் பூச்சூடி ஆடுவது!&nbsp;<br />வெறி அறி சிறப்பின் வெவ் வாய் வேலன்&nbsp;<em><br />வெறியாட்டு அயர்ந்த காந்தளும் -&nbsp;</em>(தொல்காப்பியம், பொருளதிகாரம், களவியல்)</p>
<p>காதல் வலி மிகுந்து போய் பெண்கள் ஆடிய வேலன் வெறியாட்டு, மிகவும் மனத்தை வலிக்க வைப்பவை!&nbsp;<br />ஒரு அழகிய மயில் (மஞ்ஞை), வெறியில் ஆடினா எப்படி இருக்கும்? ஆடி ஆடியே, அழுது அழுது, உள்ளமும் உடலும் தேய்ந்து போனாள்!</p>
<p><em>கடியுண் கடவுட்கு இட்ட செழுங்குரல்&nbsp;</em>&nbsp;<em><br />அறியாதுண்ட மஞ்ஞை ஆடு மகள்&nbsp;</em>&nbsp;<em><br />வெறியுறு வனப்பின் வெய்துற்று நடுங்கு</em>&nbsp;<br />சூர் மலை நாடன் கேண்மை&nbsp;<em><br />நீர்மலி கண்ணொடு நினைப்பா கின்றே - (</em>குறுந்தொகை 105, நக்கீரர்)</p>
<p>ஒரு கட்டத்தில், காதல் வலியால்,&nbsp;<strong>முருகனையே&nbsp;</strong>"<strong>மடையா</strong>"-ன்னு திட்டும் தலைவியின் பெருத்த ஆற்றாமையைக் காணலாம்!</p>
<p><em>வேலன் வேண்ட வெறிமனை வந்தோய்<br />கடவுள் ஆயினும் ஆக<br /><strong>மடவை&nbsp;</strong>மன்ற வாழிய&nbsp;<strong>முருகே</strong>! - (நற்றிணை 34)</em></p>
<p>"காதலன் திடீரென்று என்னை ஒதுக்கும் போக்கில் துடிச்சிப் போய் நான் வாழுறேன்!&nbsp;<br />இது அறியாமல், வேலன் வெறியாட்டை என் தாய் நடத்துறா!&nbsp;<br />உனக்காவது தெரிய வேணாமா முருகவேளே? இந்தப் பூசைக்கு நீயுமா உடந்தை?</p>
<p>நீ கடவுளே ஆனாலும் ஆகுக! அது பற்றிக் கவலையில்லை!&nbsp;<br />மடவை முருகா (மடப்பயலே முருகா)...<br />நீ நல்லா இருடா! =&nbsp;<em>மடவை மன்ற வாழிய முருகே!!"</em>&nbsp;-ன்னு...<br />இவள்....முருகனிடம் திட்டியும் + கெஞ்சியும் + கண்ணீரால் முருகனைக் குளிப்பாட்டும் காட்சி...</p>
<p>இதை நினைக்கும் போதெல்லாம் என்னையும் அறியாமல், கண்ணில் தண்ணி தளும்பி நிக்கும்!</p>