<meta charset="utf-8"/>
<h3>முக்குளத்தில் நீராடுவோர் மகிழ்ச்சி நிறையப் பெறுவர்!</h3>
<p><span style="color: #000066;"><strong>திருமுறைக் கதைகள்</strong></span><br /><br />நடு நாட்டில் பெண்ணாகடம் என்ற ஊர். அதில் ஏறக்குறைய எழுநூறு ஆண்டுளுக்கு முன்னால் அச்சுதக் களப்பாளர் என்ற வேளாளர் ஒருவர் இருந்தார். அவர்&nbsp; சைவசமயத்தைத் தழுவி வந்தவர். இறைவனிடம் மிகவும் பக்தி பூண்டவர். அவருக்கு நெடுநாட்களாக மக்கட் பேறு இல்லாததால் வருத்தமுற்று மிகவும் மனம்&nbsp; நொந்தார்.&nbsp;<br /><br />பலர் சொன்ன யோசனைகளின்படி பலவகையான பரிகாரங்களைச் செய்ய நினைத்தார். ஆனால், அதற்குமுன் தம் குருவைச் சந்தித்து தன் எண்ணங்களைப்&nbsp; பகிர்ந்து கொண்டு அவர் ஆசியைப் பெற்று வேண்டுவன செய்ய எண்ணினார். அதன்படியே தம்முடைய குலகுருவாகிய&nbsp; சகலாகம பண்டிதரிடம் போய் தம் குறை&nbsp; நீங்க வழிகாட்டுமாறு கேட்டுக்கொண்டார்.&nbsp;<br /><br />அவர் உடனே தம்முடைய திருமுறைப் பாராயணத்தில் உள்ள தேவாரத்தை எடுத்து கயிறு சாத்திப் பார்த்தார். அந்தக் காலத்தில் நிலவி வந்த ஒரு ஜோதிட&nbsp; சாஸ்திர முறை இது. கிளி ஜோசியம்போல. &lsquo;கயிறு சாத்திப் பார்த்தல்&rsquo; என்று சொல்வார்கள். அதாவது, தேவாரம் போன்ற நூலை எடுத்துக்கொண்டு, கண்களை&nbsp; மூடிக்கொண்டு, ஒரு கயிறை எடுத்து ஏதாவது ஒரு பக்கத்தில் செருக வேண்டும்.&nbsp;<br /><br />கயிறு எந்தப் பக்கத்தில் இருக்கிறதோ அந்தப் பக்கத்தைப் பிரித்துப் படித்தால் இறைவன் அருளால், அந்தப் பக்கத்தில் பிரசுரிக்கப்பட்டிருக்கும் பாட்டின் மூலம்&nbsp; தீர்வு காணலாம். பொதுவாக இந்தவகை சாஸ்திரம் அனைவருக்குமே தெரியும் என்றாலும், இப்படி குரு ஸ்தானத்தில் உள்ளவர் மூலமாகத் தீர்வு காண்பது&nbsp; அப்போதைய வழக்கமாக இருந்தது. அவ்வாறு பார்த்ததில், &lsquo;பேயடையா பிரிவெய்தும்&rsquo; என்ற தேவாரப் பாசுரம் கிடைத்தது.&nbsp;<br /><br />அதில் &lsquo;பிள்ளையினோடு உள்ள நினைவாயினவே வரம் பெறுவர்&rsquo; என்று இருப்பதைக் கண்டு ஆச்சரியமுற்றார். அச்சுதக் களப்பாளருடைய குறையும் பிள்ளை&nbsp; இல்லை என்பதுதானே! அவர் குறைக்கு இறைவனே பரிகாரம் கொடுத்தது போல அந்தப் பாட்டு அமைந்திருந்தது. அதைக் கண்ட பண்டிதரும் இறைவன்&nbsp; திருவருளை நினைத்து அதிசயித்து, மகிழ்ந்து சொல்லொணாத ஆனந்தம் அடைந்தார்.&nbsp;<br /><br />பின் திருவெண்காட்டுத் தலத்திற்குச் சென்று அங்குள்ள முக்குள நீரில் மூழ்கி, இறைவனை வழிபட்டுக் கொண்டு அங்கு சிலகாலம் தங்கும்படி களப்பாளரைப்&nbsp; பணித்தார். தன் குரு சொல்லியபடியே திருவெண்காடு சென்று யாவையும் செய்த களப்பாளர், தன் மனைவியுடன் ஊர் திரும்பினார்.&nbsp;<br /><br />அந்நிகழ்ச்சிக்குப் பிறகு களப்பாளரின் மனைவி கருவுற்று, ஓர் ஆண் குழந்தையை ஈன்றாள். திருவெண்காட்டு&nbsp; மூர்த்தியை வழிபட்டதன் பயனாகப் பிறந்த&nbsp; குழந்தையாதலால் அதற்குச் &lsquo;சுவேதனப் பெருமாள்&rsquo; என்று நாமம் சூட்டி பெற்றோர்கள் குழந்தையை சீரும் சிறப்புமாக வளர்த்து வந்தனர். அந்தக் குழந்தையே&nbsp; பிற்காலத்தில் சிவஞானபோதம் என்னும் சைவ சாஸ்திர நூலை இயற்றி, சந்தானாசாரியர்களில் முதல்வராகத் திகழ்ந்த மெய்கண்டார் ஆவார்.&nbsp;<br /><br />சைவ சித்தாந்த சாஸ்திரங்கள் யாவற்றிற்கும் மூலம், சிவஞானபோதம். அது பிறக்கக் காரணமூர்த்தியாக இருந்தவர் மெய்கண்டார். அவர் திருஅவதாரம் செய்ய&nbsp; உறுதுணையாக இருந்தது, &lsquo;பேய் அடையா பிரிவு எய்தும்&rsquo; என்று தொடங்கும் ஒரு தேவாரப்பாடல். கண்ணாலே காட்சியைக் காண்பது மனித இயல்பு. அதைப்&nbsp; போன்றுதான் மற்ற புலன்களினூடே அந்தந்த நுகர்ச்சிகள் தெளிவுற அமைய வேண்டும் என்பது மனிதனின் ஆசை.&nbsp;<br /><br />ஐம்பொறிகளின் நுகர்ச்சிகள் இறைவனோடு சார்ந்த எண்ணங்களையே எழுப்புவனவாக இருந்தால் அதைவிடப் பேரானந்தம் வேறு எங்கும் இல்லை என்று&nbsp; சொல்லலாம். அந்த இடம்தான் இறைவன் வீற்றிருக்கும் கோயில். திருக்கோயில்களில் கண்ணுக்கினிய சிற்பங்களையும், மலர் நிறைந்த வனங்களையும்,&nbsp; விக்ரகங்களின் திருவுலாக் காட்சிகளையும், நாட்டியங்களையும் கண்டு களிக்கலாம்.&nbsp;<br /><br />இனிய தெய்வீக இசைப்பாடல் களைக் கேட்கலாம். இறைவனுக்கு நிவேதனம் செய்த அறுசுவை உண்டிகளை வயிறார&nbsp; உண்டு&nbsp; ருசிக்கலாம். கோயில்&nbsp; குளங்களில் உள்ள தீர்த்தங்களில் நீராடித் தண்ணிய தென்றலை அனுபவித்து இன்புறலாம். நறுமணம் மிக்க மலர்கள், தூபம் ஆகியவற்றின் மணத்தை&nbsp; ஆனந்தமாக நுகரலாம்.&nbsp;<br /><br />இந்த ஆன்மிகச் சூழலால் தீய எண்ணங்களெல்லாம் நம்மைத் தீண்டாது ஒழிந்து, நாம் இறைவனைச் சார்ந்த எண்ணங்களிலேயே லயிக்கலாம். இத்தனைப்&nbsp; பயன்கள் கருதியே நம் நாட்டில் மூர்த்தி, தலம், தீர்த்தம் என ஆன்மிக வழிகாட்டல்கள் யாவும் அமைந்தன. &lsquo;மூர்த்தி தலம் தீர்த்தம் முறையாய்த்&nbsp; தொடங்கினர்க்கு வார்த்தை சொலச் சற்குருவும் வாய்க்கும் பராபரமே&rsquo; என்கிறார் தாயுமானவர்.<br /><br />சோழ நாட்டில் காவிரிப்பூம்பட்டினத்தை அடுத்து விளங்கும் திருவெண்காடு, பழமையான தலங்களில் ஒன்று. அங்கே சோம தீர்த்தம், சூரிய தீர்த்தம், அக்கினி&nbsp; தீர்த்தம் ஆகிய மூன்று தீர்த்தங்கள் உள்ளன. அவற்றை முக்குளம் என்று சொல்வார்கள். புனிதமான அந்தத் தீர்த்தங்களில் மூழ்கி எழுந்தவர், தாம் நினைத்த பல&nbsp; பயன்களைப் பெறுவர் என்ற ஆழ்ந்த நம்பிக்கை நிலவி வருகிறது.<br /><br />திருவெண்காட்டிற்கு ஒருமுறை&nbsp; திருஞான சம்பந்தப் பெருமான் எழுந்தருளினார். அவரைப் பார்த்தவுடன் பல ஊர்களிலிருந்தும் வந்த பக்தர்கள் தங்கள்&nbsp; குறைகளை அவரிடம்&nbsp; சொல்லி, தங்கள் மனதில் இருந்த பாரத்தை இறக்கி வைத்தனர். ஒரு பக்தர், &lsquo;&lsquo;என்னுடைய மனைவியை நெடுநாட்களாகப் பேய்&nbsp; பிடித்திருக்கிறது.&nbsp;<br /><br />ஒரு பெரியவர் வெண்காட்டு முக்குளத்தில் ஒரு மண்டலம் நீராடி சுவேதாரண்யேஸ்வரரையும், பிரும்மவித்தியா நாயகியையும் வழிபட்டால் சரியாகிவிடும் என்று&nbsp; சொன்னார். அவர் கூறியதை நம்பி இங்கே வந்து முக்குள நீரில் நீராடி இறைவனை வழிபட்டோம். பீடித்திருந்த பழைய தொல்லை நீங்கி இப்போது என்&nbsp; மனைவிக்கு யாதொரு குறையும் இன்றி, நாங்கள் நிம்மதியாக வாழ்கிறோம். எல்லாம் இந்த இறைவன் செயல்.&nbsp;<br /><br />நாற்பத்தெட்டு நாட்கள் எங்கள் சங்கல்பத்தை முடித்துக்கொள்ள எண்ணி இங்கு இதுவரை தங்கியிருக்கிறோம். தங்களைத் தரிசிக்கும் பாக்கியமும் எங்களுக்குக்&nbsp; கிடைத்தது,&rsquo;&rsquo; என்று கூறி அவரும் அவர் மனைவியும், சம்பந்தப் பெருமான் காலில் விழுந்து வணங்கினர். திருஞானசம்பந்தர் சுற்றுமுற்றும்&nbsp; பார்க்க, வேறு சில&nbsp; மகளிர் பேயாடுவதைக் கண்டு மனம் நொந்தார். மற்றோர் அன்பரைப் பார்த்து, &lsquo;&lsquo;உங்கள் குறை என்ன? அது நிறைவேறிவிட்டதா? அல்லது நிறைவேறப்&nbsp; போகிறதா&rsquo;&rsquo; என்று அன்புடன் கேட்டார் ஞானசம்பந்தர்.<br /><br />அந்த அன்பர் ஒரு பெரும் பணக்காரர். பங்களா, நிலம் என்று ஏகப்பட்ட சொத்துக்கள். ஆனால், அதனால் பயன் என்ன? தனக்குப் பின் அதை அனுபவிப்பதற்குத்&nbsp; தனக்கு ஒரு வாரிசு இல்லையே என்ற ஏக்கம் அவரைத் தூங்கவிடாமல் செய்தது. தானங்கள் பல செய்தார். ஊர் ஊராகச் சென்று பல கோயில்களைத் தரிசித்துத்&nbsp; தவம் புரிந்தார்.&nbsp;<br /><br />அவர் திருஞான சம்பந்தரைப் பார்த்து, &lsquo;&lsquo;இங்கும் அங்கும் அலைந்து இறுதியில் திருவெண்காட்டுக்கு என் மனைவியுடன் வந்து முக்குள நீரில் மூழ்கி சிலகாலம்&nbsp; இருந்து இறைவன் இறைவியைத் தரிசித்துச் சென்றோம். நாங்கள் ஊர் சென்ற ஓராண்டிலேயே என் மனைவி கருவுற்று, எங்களுக்கு ஓர் ஆண் குழந்தை&nbsp; பிறந்தது.&nbsp;<br /><br />அதற்கு &lsquo;வெண்காடன்&rsquo; என்று பெயரிட்டோம். அந்தக்&nbsp; குழந்தைக்கு இப்போது ஓராண்டு நிரம்பிவிட்டது. அதனால் இறைவனுக்கு நன்றி சொல்லும் வகையில்&nbsp; அக்குழந்தையையும் அழைத்துக் கொண்டு இப்போது இறைவன் தரிசனத்துக்காக இங்கு வந்திருக்கிறோம். குழந்தை செய்த பாக்கியம், தங்களையும்&nbsp; வணங்குவதற்கு ஒரு வாய்ப்புக்கிடைத்தது,&rdquo; என்று மகிழ்ந்து சொன்னார். இந்தச் செய்தியைக் கேட்டு தம்பதிகளையும், குழந்தையையும் வாழ்த்தி ஆசி கூறினார்&nbsp; திருஞான சம்பந்தர். அடுத்து நிற்பவரின் குறை கேட்டார்.<br /><br />&ldquo;எனக்கு வெகு நாட்களாக, தீராத நோய் ஒன்று ஆட்டி வைத்தது. நம்பிக்கையுடன் நாமும் முக்குளம் சென்று நீராடி, இறைவனைத் தொழலாமே என்று&nbsp; எண்ணினேன். இங்கு வந்து சிலகாலம் தங்கி நீராடினேன். என்ன ஆச்சரியம்! எனக்கு இருந்த நோய் முற்றிலும் மறைந்துவிட்டது,&rsquo;&rsquo; என்று வியப்பு மிக கூறினார்.&nbsp; யாவற்றையும் கேட்டு அக மகிழ்ந்தார் ஞானி.&nbsp;<br /><br />இவ்வாறே ஒருவர் தன் மகளுக்கு&nbsp; வெகுநாட்களாகத் தக்க வரன் தேடித் திண்டாடிக்கொண்டிருந்தார். முக்குளத்தில் நீராடியதின் பலன் சீக்கிரமே&nbsp; நல்ல&nbsp; மாப்பிள்ளை கிடைத்து நல்ல முறையில் திருமணம் நடந்தேறியது என்று அவரும், வறுமை நீங்கிச்&nbsp; செல்வம் பெற்றோம் என்று சிலரும், காணாமற்போன&nbsp; உறவினர் கிடைத்தார் என்று ஒருவரும், தாம் வேண்டிய கல்வித்துறையில் புலமை பெற்றோம் என்று சிலரும், மேன் மேலும் கல்வியில் வளம் பெற வேண்டும்&nbsp; என்று தொழுதாரும்.... என பலர் தங்கள் கதைகளை திருஞான சம்பந்தரிடம் தெரிவித்து அவரிடம் ஆசி பெற்றனர்.<br /><br />அன்பர்களைச் சந்தித்து&nbsp; இவ்வளவு நேரம் அவர்களுடைய ஆனந்தமான அனுபவங்களைக் கேட்ட திருஞான சம்பந்தர் அவர்கள் பாவம் போக்கி&nbsp; நினைத்தவற்றையெல்லாம் அருளும் முக்குளத்தையும், திருவெண்காட்டு அப்பனையும் கண்டு உருகி நின்றார். தாம் கண்டவற்றையும், கேட்டவற்றையும் தாம்&nbsp; பாடிய பதிகங்களில் இணைத்து மகிழ்ச்சியுற விரும்பினார்.&nbsp; வந்தது, ஒரு பாடல்:<br /><br /><span style="color: #990033;"><strong>பேயடையா பிரிவு எய்தும்<br />பிள்ளையினோடு&nbsp; உள்ள நினைவு&nbsp;<br />ஆயினவே வரம்பெறுவர்<br />ஐயுறவேண் டாஒன்றும்<br />வேயனதோள் உமைபங்கன்<br />வெண்காட்டு முக்குளநீர்<br />தோய்வினையார்அவர்தம்மைத்<br />தோயாவாம் தீவினையே&nbsp;<br />(இரண்டாம் திருமுறை, திருவெண்காடு, பாடல் -2)</strong></span><br /><br />பொருள்:- மூங்கிலைப்போல வழுவழுப்பும், பசுமை நிறமும் கொண்ட தோள்களைப் பெற்ற உமாதேவியைத் தன் பங்கிலே வைத்தருளும் இறைவனுக்குரிய&nbsp; திருத்தலமாகிய திருவெண்காட்டில் உள்ள முக்குள நீரில் தோய்ந்து ஆடும் செயலுடையாரைத் தீய செயல்கள் சாராது. அவர்களைப் பேய்கள் அண்டாது. முன்பே&nbsp; அடைந்திருந்தாலும், அவை பிரிந்து நீங்கி விடும். பிள்ளை வேண்டுமென்றால் அதனையும், அதனோடு மனத்தில் வேறு எவற்றை நினைத்தார்களோ&nbsp;&nbsp; அவற்றையும் பெறுவர். இவற்றை அடைவது பற்றி சிறிதும் ஐயுற வேண்டாம்.&nbsp;<br /><br /><span style="color: #990033;"><strong>-உமா பாலசுப்ரமணியன்</strong></span></p>