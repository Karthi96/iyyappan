<html xmlns="http://www.w3.org/1999/html">
<head>
	<style>
div.big {
    line-height: 150%;
}
</style>
</head>
<body>
<h3 style="color:#bb6008;text-align:center">கந்த சஷ்டி கவசம்</h3>
<div class="big"><strong>நேரிசை வெண்பா</strong><br>
	துதிப்போர்க்கு வல்வினைபோம் துன்பம்போம் நெஞ்சில்<br>
	பதிப்போர்க்கு செல்வம் பலித்துக் கதித்தோங்கும்<br>
	நிஷ்டையும் கைகூடும் நிமலனருள்<br>
	கந்தர் சஷ்டி கவசம் தனை.<br>
	<br>
	<strong>குறள் வெண்பா</strong><br>
	அமரரிடர் தீர வமரம் புரிந்த<br>
	குமரனடி நெஞ்சே குறி<br>
	<br>
	சஷ்டியை நோக்கச் சரவணபவனார்<br>
	சிஷ்டருக்குதவும் செங்கதிர் வேலோன்<br>
	பாதம் இரண்டில் பன்மணிச் சதங்கை<br>
	கீதம் பாடக் கிண்கிணியாட<br>
	மையல் நடம் செய்யும் மயில்வாகனனார்<br>
	கையில் வேலால் எனைக் காக்கவென் றுவந்து<br>
	வர வர வேலாயுதனார் வருக<br>
	வருக வருக மயிலோன் வருக<br>
	இந்திரன் முதலாய் எண்டிசை போற்ற<br>
	மந்திர வடிவேல் வருக வருக<br>
	வாசவன் மருகா வருக வருக<br>
	நேசக் குறமகள் நினைவோன் வருக<br>
	ஆறுமுகம் படைத்த ஐயா வருக<br>
	நீறிடும் வேலவன் நித்தம் வருக<br>
	சிரகிரி வேலவன் சீக்கிரம் வருக<br>
	சரவணபவனார் சடுதியில் வருக<br>
	ரகணபவச ரரரர ரரர<br>
	ரிகண பவச ரிரிரி ரிரிரி<br>
	விணபவ சரவண வீராநமோ நம<br>
	நிபவ சரவண நிற நிற நிறென்<br>
	வசர ஹணபவ வருக வருக<br>
	என்னையாளும் இளையோன் கையில்<br>
	பன்னிரண்டாயுதம் பாசங்குசமும்<br>
	பரந்த விழிகள் பன்னிர ண்டிலங்க<br>
	விரைந்தென்னைக் காக்க வேலோன் வருக<br>
	ஐயம் கிலியும் அடைவுடன் சௌவும்<br>
	உய்யொளி சௌவும் உயிரையும் கிலியும்<br>
	கிலியும் சௌவும் கிளரொளி யையும்<br>
	நிலைபெற் றென் முன் நித்தமும் ஒளிரும்<br>
	சண்முகன் நீயும் தனியொளி யொவ்வும்<br>
	குண்டலியாம் சிவகுகன் தினம் வருக<br>
	ஆறுமுகமும் அணிமுடியாறும்<br>
	<br>
	நீறிடு நெற்றியும் நீண்ட புருவமும்<br>
	பன்னிரு கண்ணும் பவளச் செவ்வாயும்<br>
	நன்னெறி நெற்றியில் நவமணிச் சுட்டியும்<br>
	ஈராறு செவியில் இலங்கு குண்டலமும்<br>
	ஆறிரு திண்புயத் தழகிய மார்பில்<br>
	பல்பூஷணமும் பதக்கமும் தரித்து<br>
	நன்மணி பூண்ட நவரத்தினமாலையும்<br>
	முப்புரி நூலும் முத்தணி மார்பும்<br>
	செப்பழகுடைய திருவயிறுந்தியும்<br>
	துவண்ட மருங்கில் சுடரொளிப்பட்டும்<br>
	நவரத்தினம் பதித்த நற்சீராவும்<br>
	இருதொடை யழகும் இணைமுழந்தாளும்<br>
	திருவடியதனில் சிலம்பொலி முழங்க<br>
	செககண செககண செககண செகண<br>
	மொக மொக மொகமொக மொக மொக மொகென<br>
	நகநக நகநக நகநக நகென<br>
	டிகுகுண டிகுகுண டிகுகுண டிகுண<br>
	ரரரர ரரரர ரரரர ரரர<br>
	ரிரிரிரி ரிரிரிரி ரிரிரிரி ரிரிரி<br>
	டுடுடுடு டுடுடு டுடுடுடு டுடுடு<br>
	டகு டகு டிகு டிகு டங்கு டிங்குகு<br>
	விந்து விந்து மயிலோன் விந்து<br>
	முந்து முந்து முரகவேள் முந்து<br>
	என்றனை யாளும் ஏரகச் செல்வ<br>
	மைந்தன் வேண்டும் வரமகிழ்ந்துதவும்<br>
	லாலா லாலா லாலா வேசமும்<br>
	லீலா லீலா லீலா விநோதனென்றும்<br>
	உன் திருவடியை உறுதியென்றெண்ணும்<br>
	என் தலைவைத்துன் இணையடி காக்க<br>
	என்னுயிர்க்குயிராம் இறைவன் காக்க<br>
	பன்னிரு விழியால் பாலனைக் காக்க<br>
	அடியேன் வதனம் அழகுவேல் காக்க<br>
	பொடிபுனை நெற்றியைப் புனிதவேல் காக்க<br>
	கதிர்வேலிரண்டும் கண்ணினைக் காக்க<br>
	விதிசெவியிரண்டும் வேலவர் காக்க<br>
	நாசிகளிரண்டும் நல்வேல் காக்க<br>
	பேசிய வாய்தனைப் பெருவேல் காக்க<br>
	முப்பத்திருபல் முனைவேல் காக்க<br>
	கன்னமிரண்டும் கதிர்வேல் காக்க<br>
	என்னிளங்கழுத்தை இனியவேல் காக்க<br>
	மார்பை ரத்தின வடிவேல் காக்க<br>
	சேரிள முலைமார் திருவேல் காக்க<br>
	வடிவேலிருதோள் வளம் பெறக்காக்க<br>
	பிடரிக ளிரண்டும் பெருவேல் காக்க<br>
	அழகுடன் முதுகை அருள்வேல் காக்க<br>
	<br>
	பழுபதினாறும் பருவேல் காக்க<br>
	வெற்றிவேல் வயிற்றை விளங்கவே காக்க<br>
	சிற்றிடையழகுற செவ்வேல் காக்க<br>
	நாணாங் கயிற்றை நல்வேல் காக்க<br>
	ஆண் குறியிரண்டும் அயில் வேல் காக்க<br>
	பிட்ட மிரண்டும் பெருவேல் காக்க<br>
	வட்டக் குதத்தை வல்வேல் காக்க<br>
	பணைத்தொடை யிரண்டும் பருவேல் காக்க<br>
	ஐவிரலடியினை அருள் வேல் காக்க<br>
	கை களிரண்டும் கருணை வேல் காக்க<br>
	முன் கையிரண்டும் முரண்வேல் காக்க<br>
	பின்கை யிரண்டும் பின்னவள் இரக்க<br>
	நாவிற் சரஸ்வதி நற்றுணையாக<br>
	நாபிக் கமலம் நல்வேல் காக்க<br>
	எப்பொழு தும்மெனை எதிர்வேல் காக்க<br>
	அடியேன் வசனம் அசைவுள நேரம்<br>
	கடுகவே வந்து கனகவேல் காக்க<br>
	அரையிருள் தன்னில் அணையவேல் காக்க<br>
	ஏமத்தில் சாமத்தில் எதிர்வேல் காக்க<br>
	தாமதம் நீக்கி சதுர்வேல் காக்க<br>
	காக்க காக்க கனகவேல் காக்க<br>
	நோக்க நோக்க நொடியினில் நோக்க<br>
	தாக்க தாக்க தடையறத் தாக்க<br>
	பார்க்க பார்க்க பாவம் பொடிபட<br>
	பில்லி சூனியம் பெரும்பகை அகல<br>
	வல்ல பூதம் வலாட்டிகப் பேய்கள்<br>
	அல்லல் படுத்தும் அடங்கா முனியும்<br>
	பிள்ளைகள் தின்னும் புழங்கடை முனியும்<br>
	கொள்ளிவாற் பேய்களும் குறளைப் பேய்களும்<br>
	பெண்களைத் தொடரும் பிரம்மராட்ச தரும்<br>
	அடியனைக் கண்டால் அலறிக கலங்கிட<br>
	இரிசி காட்டேரி இத்துன்ப சேனையும்<br>
	எல்லிலு மிருட்டிரும் எதிர்ப்படு மன்னரும்<br>
	கனபூசை கொள்ளும் காளியோட னைவரும்<br>
	விட்டாங்காரரும் மிகுபல பேய்களும்<br>
	தண்டியக் காரரும் சண்டாளர்களும்<br>
	என் பெயர் சொல்லவும் இடி விழுந்தோடிட<br>
	ஆனையடியினில் அரும்பாவைகளும்<br>
	பூனை மயிரும் பிள்ளைகளென்பும்<br>
	நகமும் மயிரும் நீண்முடி மண்டையும்<br>
	பாவைகளுடனே பலகலசத்துடன்<br>
	மனையிற் புதைத்த வஞ்சனை தனையும்<br>
	ஒட்டியப் பாவையும் ஒட்டியச் செருக்கும்<br>
	காசும் பணமும் காவுடன் சோறும்<br>
	ஓதுமஞ் சனமும் ஒருவழிப்போக்கும்<br>
	<br>
	அடியனைக் கண்டால் அலைந்து குலைந்திட<br>
	மாற்றார் வஞ்சகர் வந்து வணங்கிட<br>
	காலதூ தாள்ளெனைக் கண்டால் கலங்கிட<br>
	அஞ்சி நடுங்கிட அரண்டு புரண்டிட<br>
	வாய் விட்டலறி மதிகெட்டோடப்<br>
	படியினில் முட்டப் பாசக் கயிற்றால்<br>
	கட்டுடனங்கம் கதறிடக் கட்டு<br>
	கட்டியுருட்டு கால் கை முறியக்<br>
	கட்டு கட்டு கதறிடக் கட்டு<br>
	முட்டு முட்டு விழிகள் பிதுங்கிட<br>
	செக்கு செக்கு செதில் செதிலாக<br>
	சொக்கு சொக்கு சூர்ப்பகைச் சொக்கு<br>
	குத்து குத்து கூர் வடிவேலால்<br>
	பற்று பற்று பகலவன் தணலெரி<br>
	தணலெரி தணலெரி தணலதுவாக<br>
	விடு விடு வேலை வெருண்டது ஓட<br>
	புலியும் நரியும் புன்னரி நாயும்<br>
	எலியும் கரடியும் இனித்தொடர்ந்தோட<br>
	தேளும் பாம்பும் செய்யான் பூரான்<br>
	கடிவிட விஷங்கள் கடித்துயரங்கம்<br>
	ஏறிய விஷங்கள் எளிதினில் இறங்க<br>
	ஒளிப்புஞ் சுழுக்கும் ஒருதலை நோயும்<br>
	வாதம் சயித்தியம் வலிப்பு பித்தம்<br>
	சூலை சயம் குன்மம் சொக்குச் சிரங்கு<br>
	குடைச்சல் சிலந்தி குடல்விப் பிhதி<br>
	பக்கப்பிளவை படர்தொடை வாழை<br>
	கடுவன் படுவன் கைத்தாள் சிலந்தி<br>
	பற்குத்தரணை பருஅரையாப்பும்<br>
	எல்லாப் பிணியும் என்றனைக் கண்டால்<br>
	நில்லாதோட நீயெனக்கு அருள்வாய்<br>
	ஈரேழுலகமும் எனக்குறவாக<br>
	ஆணும் பெண்ணும் அனைவரும் எ னக்காய்<br>
	மண்ணாள் அரசரும் மகிழ்ந்துறவாக<br>
	உன்னைத் துதித்த உன்திருநாமம்<br>
	சரவணபவனே சைலொளிபவனே<br>
	திரிபுரபவனே திகழொளிபவனே<br>
	பரிபுரபவனே பவமொழிபவனே<br>
	அரிதிருமுருகா அமராபதியைக்<br>
	காத்துத் தேவர்கள் கடும் சிறை விடுத்தாய்<br>
	கந்தா குகனே கதிர்வேலவனே<br>
	கார்த்திகை மைந்தா கடம்பா கடம்பனை<br>
	இடும்பனை அழித்த இனியவேல் முரகா<br>
	தணிகாசலனே சங்கரன் புதல்வா<br>
	பழநிப் பதிவாள் பாலகுமரா<br>
	ஆவினன் குடிவாள் அழகிய வேலா<br>
	<br>
	செந்தின்மா மலையுறும் செங்கல் வராயா<br>
	சமரா புரிவாழ் சண்முகத்தரசே<br>
	காரார் குழலாள் கலைமகள் நன்றாய்<br>
	என்னா விருக்க யானுனைப் பாட<br>
	எனைத் தொடர்ந்திருக்கும் எந்தை முரகனைப்<br>
	பாடினே னாடினேன் பரவசமாக<br>
	ஆடினே னாடினேன் ஆவினன் பூதியை<br>
	நேசமுடன் யான் நெற்றியில் அணியப்<br>
	பாச வினைகள் பற்றது நீங்கி<br>
	உன்பதம் பெறவே உன்னருளாக<br>
	அன்புடனிரஷி அன்னமும் சொன்னமும்<br>
	மெத்த மெத்தாக வேலா யுதனார்<br>
	சித்தி பெற்றடியேன் சிறப்புடன் வாழ்க<br>
	வாழ்க வாழ்க மயிலோன் வாழ்க<br>
	வாழ்க வாழ்க வடிவேல் வாழ்க<br>
	வாழ்க வாழ்க மலைக்குரு வாழ்க<br>
	வாழ்க வாழ்க மலைக்குறமகளுடன்<br>
	வாழ்க வாழ்க வாரணத்துவசம்<br>
	வாழ்க வாழ்க என் வறுமைகள் நீங்க<br>
	எத்தனை குறைகள் எத்தனை பிழைகள்<br>
	எத்தனை யடியேன் எத்தனை செயினும்<br>
	பெற்றவன் நீகுரு பொறுப்பதுன் கடன்<br>
	பெற்றவள் குறமகள் பெற்றவளாமே<br>
	பிள்ளையென் றன்பாய்ப் பிரியமளித்து<br>
	மைந்தனென் மீதுன் மனமகிழ்ந் தருளித்<br>
	தஞ்சமென்றடியார் தழைத்திட வருள் செய்<br>
	கந்தசஷ்டி கவசம் விரும்பிய<br>
	பாலன் தேவராயன் பகர்ந்ததை<br>
	காலையில் மாலையில் கருத்துடனாளும்<br>
	ஆசாரத்துடன் அங்கம் துலக்கி<br>
	நேச முடனொரு நினைவதுமாகி<br>
	கந்தர் சஷ்டி கவச மிதனைச்<br>
	சிந்தை கலங்காது தியானிப்பவர்கள்<br>
	ஒருநாள் முப்பத்தாறுரு கொண்டு<br>
	ஓதியே செபித்து உகந்து நீறணிய<br>
	அஷ்ட திக்குள்ளோர் அடங்கலும் வசமாய்<br>
	திசைமன்ன ரென்மர் செயலதருள்வர்<br>
	மாற்றலாரெல்லாம் வந்து வணங்குவர்<br>
	நவகோள் மகிழ்ந்து நன்மையளித்திடும்<br>
	நவமதன் எனவும் நல்லெழில் பெறுவர்<br>
	எந்த நாளுமீரெட்டாய் வாழ்வர்<br>
	கந்தர் கை வேலாம் கவசத்தடியை<br>
	வழியாய் காண மெய்யாய் விளங்கும்<br>
	வழியாய் காண மெய்யாய் விளங்கும்<br>
	விழியாற் காண வெருண்டிடும் பேய்கள்<br>
	பொல்லாதவரைப் பொடிப்பொடியாக்கும்<br>
	நல்லோர் நினைவில் நடனம் புரியும்<br>
	சர்வசத்துரு சங்காரத்தடி<br>
	அறிந்தெனதுள்ளம் அஷ்டலெக்சுமிகளில்<br>
	வீரலட்சுமிக்கு விருந்துணவாக<br>
	சூரபத்மாவைத் துணித்தகையதனால்<br>
	இருபத்தேழ்வர்க்கு உவந்தமுதளித்த<br>
	குருபரன் பழனிக் குன்றினிலிருக்கும்<br>
	சின்னக் குழந்தை சேவடி போற்றி<br>
	எனைத் தடுத்தாட் கொள் என்றன துள்ளம்<br>
	மேவிய வடிவுறும் வேலவா போற்றி<br>
	தேவர்கள் சேனாபதியே போற்றி<br>
	குறமகள் மனமகள் கோவே போற்றி<br>
	திறமிகு திவ்விய தேகா போற்றி<br>
	இடும்பாயுதனே இடும்பா போற்றி<br>
	கடம்பா போற்றி கந்தா போற்றி<br>
	வெற்றி புனையும் வேலே போற்றி<br>
	உயர்கிரி கனகசபைக்கோர் அரசே<br>
	மயில் நடமிடுவோய் மலரடி சரணம்<br>
	சரணம் சரணம் சரவணபவஓம்<br>
	சரணம் சரணம் சண்முகா சரணம்</div>
</body>
</html>