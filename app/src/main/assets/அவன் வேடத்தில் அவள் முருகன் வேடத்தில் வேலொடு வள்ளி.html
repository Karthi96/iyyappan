<meta charset="utf-8"/>
<h2 align="center"><u>அவன் வேடத்தில் அவள்!</u>&nbsp;<u>முருகன் வேடத்தில், வேலொடு வள்ளி!</u></h2>
<p>இப்படி, பண்டைத் தமிழ்ச் சமூகம், "வேலை" முன்னிறுத்தி, எப்படித் தன் மரபுகளை ஒத்து வாழ்ந்தது என்று அறிந்தோம்!&nbsp;<br />இன்றும், தமிழ்க் குடியினர்/கிராமத்தவர்கள், இந்த வேல் வழிபாட்டையே அதிகம் போற்றுகிறார்கள்!</p>
<p>எங்கள் கிராமத்தில் முருகனுக்கென்று தனித்த ஆலயம் கிடையாது!&nbsp;வாழைப்பந்தல் பச்சையம்மன் ஆலயம் தான்! காவடிப் பூசை, பெருமாள் கோயில் திட்டில் தான் வைக்கப்படும்! அதில் வேலையே நட்டு பூசிப்பார்கள்!&nbsp;<br />பின்னர் ஆயா காவடிச் சிந்து முதலடியை எடுத்துக் குடுக்க, பூசையில் வைத்த காவடியை ஒவ்வொருவரும் தூக்குவது வழக்கம்!</p>
<p><strong><u>சிலப்பதிகாரத்தில் வேல்:</u></strong>&nbsp;<strong><u><br /><br /></u></strong>பத்துப்பாட்டு நூலான திருமுருகாற்றுப்படையில் நக்கீரர் வேலைப் பற்றிச் சிறிதளவே சொன்னாலும், அதை ஈடுகட்டவோ என்னவோ....</p>
<p>சிலம்பில், இளங்கோவடிகள், வேலின் பெருமையை மிக அழகாக, குன்றக் குரவையில் விவரிப்பார்!</p>
<p><em>வேல் கெழு தடக்கைச் சால்பெருஞ் செல்வ!</em></p>
<p><em>சூர்முதல் தடிந்த சுடர் இலை நெடு வேல்!</em>&nbsp;-ன்னு முருக பக்தரான நக்கீரர், இரண்டு அடிகளே பாட...</p>
<p>இரண்டே அடிகளா? இளங்கோ அடிகளா?</p>
<p>- என்று வேல் விருத்தமாய், அன்றே பாடினார் சமணச் செல்வரான இளங்கோ!&nbsp;இளங்கோவின் பண்பட்ட உள்ளம் தான் என்னே!!</p>
<p><em>சீர்கெழு செந்திலும்,&nbsp;செங்கோடும், வெண்குன்றும்,&nbsp;</em>&nbsp;<em><br />ஏரகமும், நீங்கா இறைவன் கை "<strong>வேல்</strong>" அன்றே!</em>&nbsp;-ன்னு தொடங்கும் இளங்கோ, வரிசையாக, "வேல் வேல்"-ன்னு ஒரு வேல் விருத்தத்தை, அருணகிரிக்கும் முன்பே பாடிவிட்டுச் செல்கிறார்!</p>
<p><em>சூர் மா தடிந்த சுடர் இலைய வெள்&nbsp;<strong>வேலே</strong>!</em>&nbsp;<em><br />குருகு பெயர்க் குன்றம் கொன்ற நெடு&nbsp;<strong>வேலே</strong>!</em></p>
<p><em>இணை இன்றித் தான் உடையான் ஏந்திய&nbsp;<strong>வேல்&nbsp;</strong>அன்றே!</em>&nbsp;<em><br />திரு முலைப் பால் உண்டான் திருக் கை&nbsp;<strong>வேல்&nbsp;</strong>அன்றே!</em></p>
<p>-ன்னு சிலப்பதிகார வேல் வருணனையில், இசையும் கலந்து, 'பாட்டு மடை'யாகப் பெருகி வரும்!</p>
<p><strong><u>வேல் பற்றிய பக்தி-இலக்கிய நூல்கள்:</u></strong></p>
<p>பின்னாளில், வேல் பற்றிய பல பக்தி-இலக்கிய நூல்கள் வந்துள்ளன!</p>
<p>* இதற்கு முக்கிய காரணம் = அருணகிரி!</p>
<p>தொலைந்து போன வேல் வழிபாடு, தமிழ் வழி வழிபாட்டை மீண்டும் முன்னிறுத்த, அருணகிரி செய்த முயற்சிகள் சொல்லில் அடங்கா!</p>
<p>ஆலயங்களில், வடமொழி அதிகம் புழங்கத் துவங்கி விட்ட காலத்தில், வடமொழியைப் பகைத்துக் கொள்ள விரும்பாது, அதனொடு கூடவே சென்று, சிறுகச் சிறுகத்&nbsp;தமிழை நுழைக்க, அவர் செய்த முயற்சிகள் பலப்பல!</p>
<p>இதற்கு, அவருக்கு முக்கிய ஊக்க சக்தி = இன்னொரு தமிழ்த் தெய்வமான திருமாலின் ஆலயங்களில், சில நூற்றாண்டுக்கு முன்பு தான், தமிழ் பரவலாகத் தழைக்கத் தொடங்கியிருந்த புரட்சியைக் கண்டார்!</p>
<p>வேதங்களுக்கு நிகராக ஆழ்வார் அருளிச் செயல் கருவறைகள வேதங்களுக்கு நிகராக ஆழ்வார் அருளிச் செயல் கருவறைகளில் ஓதுதல்!</p>
<p>உற்சவங்களில் வேதங்களைப் பின்னுக்குத் தள்ளி, ஆழ்வார்களின் தமிழை முன்னே ஓதிச் செல்ல, இறைவனே தமிழின் பின்னால் வரும் காட்சிகளைக் கண்ட அருணகிரி......</p>
<p>அதிலே மனம் பறிகொடுத்து, திருமால் "<em>வண்டமிழ் பயில்வார் பின்னே திரிகின்றவன்"<span class="style3">-<span class="style2">ன்னு பாடினார்!</span></span></em></p>
<p>&nbsp;</p>
<p>இதே நிலை முருகன் ஆலயங்களிலும் வர வேண்டி, அவர் செய்த ஆரம்ப வேலைகள் பலப்பல!</p>
<p class="style3">அதில் ஒன்று தான், வேல் வழிபாடு!&nbsp;<br />* வேல் வகுப்பு&nbsp;<br />* வேல் விருத்தம்&nbsp;<br />இவை வேல் வழிபாட்டை முன்னிறுத்த அருணகிரியார் செய்த பனுவல்கள்!</p>
<p><em>தனித்து வழி நடக்கும் என&nbsp;</em>&nbsp;<em><br />திடத்தும் ஒரு&nbsp;வலத்தும் இரு&nbsp;</em>&nbsp;<em><br />புறத்து அருகு அடுத்து இரவு</em>&nbsp;<em><br />பகல் துணை அதாகும்&nbsp;</em></p>
<p>&nbsp;</p>
<p><em>திருத்தணியில் உதித்தருளும்&nbsp;&nbsp;<br />ஒருத்தன்மலை&nbsp;விருத்தன் என&nbsp;&nbsp;<br />உளத்தில் உறை கருத்தன் மயில்&nbsp;<br />நடத்து குகன் வேலே&nbsp;!!<br /></em>(- வேல் வகுப்பு, அருணகிரிநாதர்)</p>
<p>அந்த வழியில் பின்னர் பாம்பன் சுவாமிகளும், வள்ளிமலை சுவாமிகளும், "வேல் மாறல்", "வேற் பதிகம்" போன்ற பனுவல்களை, வேலின் மீது செய்துள்ளனர்!</p>
<p>பின்னால் வந்த பல கவிஞர்களும், வேலைப் போற்றிப் பாடியுள்ளார்கள்! பாரதியாரின் வேலன் பாட்டு, அதில் மிகவும் பிரபலம்!&nbsp;<em><span class="style4"><br /></span></em><em>வில்லினை ஒத்த புருவம் வளைத்தனை&nbsp;வேலவா!-அங்கோர்</em>&nbsp;<em>&nbsp;<span class="style4"><br /></span>வெற்பு நொறுங்கிப் பொடிப்பொடியானது, வேலவா!!</em></p>